<?xml version="1.0"?>
<html xmlns="http://www.w3.org/1999/xhtml"><html><head /><body><div><div><time datetime="2018-12-06T11:24:06+01:00">
                6. dec. 2018 - 11.24
            </time></div><h1>
    Forsker efter benzinballade: Macron fremstår som en forpjusket fugl
</h1><div><div>
                                            Den franske præsident, Emmanuel Macron, har i den grad tabt ansigt, efter at hans regering foreløbig har valgt at droppe en meget upopulær afgift på benzin. Pool New/Reuters
                                                        </div><a href="">Vis mere</a></div></div><div><p>
        Seniorforsker fra KU mener, at Macrons renommé har lidt et kæmpe nederlag i og uden for Frankrig.
    </p><p>Den franske præsident, Emmanuel Macron, har i den grad tabt ansigt, efter at hans regering foreløbig har valgt at droppe en meget upopulær afgift.</p><p>Det mener seniorforsker ved Københavns Universitet og Frankrig-kender Henrik Prebensen.</p><div><p>- Det er et kæmpe nederlag for Macron. Han fremstår som en forpjusket fugl, og jeg ved ikke, hvordan han kan komme op igen, siger han.</p><p>Planerne om at gøre benzin, olie, diesel og el dyrere har ført til voldsomme protester over store dele af Frankrig. Demonstrationerne, der begyndte den 17. november, var i første omgang rettet mod energiafgifterne.</p><p>Men efterhånden har vreden også rettet sig mod stigende leveomkostninger og er blevet et symbol på udbredt utilfredshed med Macrons økonomiske reformer.</p><p>Henrik Prebensen mener ikke, at Macron i første omgang behøver at frygte for sit embede.</p><div><p>- I første omgang er der "bare" tale om hans renommé, der er tabt fuldstændig på gulvet. Det er jo ikke bare i Frankrig, at han har lidt et stort nederlag, men også internationalt.</p><p>- Han fremstod ung og initiativrig, men det er væk nu, siger seniorforskeren.</p><p>I alt fire personer har mistet livet i de voldsomme uroligheder.</p><p>Flere iagttagere har frygtet, at urolighederne ville fortsætte i weekenden. Og sågar eskalere.</p><div><p>- Jeg har faktisk frygtet, at det ville komme til så mange flere problemer i weekenden, at det ville have været nødvendigt at indsætte militæret.</p><p>- Hvis præsidentpalæet var kommet under folkestorm - og det, tror jeg, var sandsynligt - havde vi været ude i en slags situation, hvor han er i fare.</p><p>De seneste dage har Macron da også holdt lav profil.</p><p>- Han er nærmest gået i flyverskjul. Nogle mener, at det ikke holder, og at han skal stå forrest. Men det ser ud til, at lige meget hvad han gør, bliver tingene værre, siger Henrik Prebensen.</p><p>/ritzau/</p></div></div></div></div></body></html></html>
